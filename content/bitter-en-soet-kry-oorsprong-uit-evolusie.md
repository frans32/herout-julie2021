---
catagory: Aktueel
title: Bitter en Soet Kry Oorsprong uit Evolusie
subtitle: ''
author: Mia Groenewald
image_url: bitter
image_credit: ''

---
Broccoli of sjokolade? Aspersies of roomys? Bitter of soet?

Het jy al ooit gewonder hoekom mense oor die algemeen ’n voorkeur het vir soet smake eerder as iets wat bitter proe? Ons sal eerder ’n hand vol aarbeie of bloubessies eet voordat ons tong aan ’n stukkie spruitkool raak.

Hierdie hunkering na soet geure en afkeur van bitterheid is ons liggaam se manier om as ’n veiligheidswag op te tree. As ons in diepte gaan kyk na die rede wat hieragter skuil, moet ons terugreis na meer as 200 miljoen jaar gelede en by ons voorouers ’n draai gaan maak.

Ons bitter-respetore het al 200 miljoen jaar gelede ontwikkel om ons teen die potensiële inname van giftige stowwe te beskerm. Gebiede soos Asië, Afrika en Suid-Amerika het oorspronklik ’n hoër konsentrasie giftige plante en diere gehad. Die onaangename, bitter smaak in hierdie plante en diere het verseker dat ons voorouers dit nie weer eet nie en makliker die gifstowwe kon identifiseer. Hoogs voedsame groente is bekend daarvoor om die bitter smaak reseptore te aktiveer. Mense wat hedendaags baie sensitief vir bitter smake is, is geneig om nie’n voldoende aantal voedsame groete in te kry nie. Dit is as gevolg van die onaangename bitter smaak in sekere groente en kan tot gesondheidsuitdagings lei.

Destyds was die beste kans op oorlewing om so veel moontlik kalorieë in te neem wat die liggaam energie gee. Die suiker wat in plante en vrugte voorkom, verskaf die meeste energie en was gesond in die klein hoeveelhede wat dit toe beskikbaar was. Daar het dus ’n hunkering daarna ontwikkel as ’n belangrike manier van voortbestaan. Vandag is hierdie smag na suiker egter vergroot omdat suikers in meeste tipes kos voorkom. Dit word in oormaat ingeneem en het sy eie gesondheidsprobleme soos vetsug tot gevolg. Die probleem is dat meeste van ons nie besef hoe groot ons suiker inname is nie. Dit kan dus maklik verslawend raak.

Maar dit is ook nie die enigste rede hoekom jy ’n sjokoladekoek in plaas van ’n broccoli-koek vir jou verjaarsdag kry nie…

Suikers stel dopamine in ons liggame vry en veroorsaak natuurlik ’n groter lus vir ongesonde suikers. Dit is hoekom jy uiteindelik met ’n hele pakkie winegums in jou mond sit in plaas van net twee.

Die gene wat die bitter en soet smake waarneem, het albei hul voordele en nadele maar soos in alle dinge in die lewe is ’n goeie balans belangrik om gesondheidsprobleme te vermy.

Bly dus kalm en eet jou groente (en gesonde suikers)! Netnou gaan die paashaas regte eiers in jou tuin wegsteek!